სიტუაციური სახელმძღვანელო - დივიდენდის დაბეგვრა N 0105

ფაქტობრივი გარემოებები:
- რეზიდენტმა საწარმომ გადახდის წყაროსთან არ დააკავა და არ ასახა შესაბამის დეკლარაციაში რეზიდენტ ფიზიკურ პირზე გაცემული დივიდენდი.
- ფიზიკურ პირს არ დაუდეკლარირებია დივიდენდის სახით მიღებული შემოსავალი.

შეფასება:
სსკ-ის 130-ე მუხლის I ნაწილის თანახმად, რეზიდენტი საწარმოს მიერ ფიზიკური პირისთვის გადახდილი დივიდენდები იბეგრება გადახდის წყაროსთან გადასახდელი თანხის 5-პროცენტიანი განაკვეთით.

სსკ-ის 154-ე მუხლის I ნაწილის "ზ" ქვეპუნქტის შესაბამისად, გადახდის წყაროსთან გადასახადის დაკავება ევალება რეზიდენტ საწარმოს, რომელიც პირს უხდის დივიდენდს.

გადახდის წყაროსთან გადასახადის დაკავებისას:
- გადასახადის დაკავებისა და ბიუჯეტში გადარიცხვისთვის პასუხისმგებლობა ეკისრება შემოსავლის გადამხდელს.
- გადასახადის თანხის დაუკავებლობის შემთხვევაში შემოსავლის გადამხდელი ვალდებულია ბიუჯეტში შეიტანოს დაუკავებელი გადასახადის თანხა და მასთან დაკავშირებული სანქციები.

საწარმო ვალდებული იყო დივიდენდის გაცემისას გადახდის წყაროსთან დაეკავებინა საშემოსავლო გადასახადი.

ფიზიკურ პირს იმ შემოსავლის მიხედვით, რომელიც ექვემდებარება გადახდის წყაროსთან დაბეგვრას, საშემოსავლო გადასახადის დეკლარირების ვალდებულება არ წარმოეშვება.

ღონისძიებები:
- საწარმოს დაერიცხება გადახდის წყაროსთან დაუკავებელი საშემოსავლო გადასახადი გაცემული დივიდენდის მიხედვით.
- დეკლარაციაში გადასახადის შემცირების შემთხვევაში, საწარმოს დაეკისრება ჯარიმა სსკ-ის 275-ე მუხლით.

სახელმძღვანელო შემუშავებულია 2022 წლის 6 აპრილისათვის მოქმედი საგადასახადო კანონმდებლობის მიხედვით.
